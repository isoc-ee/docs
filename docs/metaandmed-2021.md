_MTÜ Internet Society Estonia soovid 301 SE teemal (metaandmed)  
19. märtsil 2021_

Lgp majanduskomisjoni liikmed!

Elektroonilise side seaduse uuendamisel on Interneti Kogukonna (ISOC) sooviks, et see *viidaks kooskõlla digiõiguste põhimõtetega*, st digiühiskonna arusaamadega eraelu puutumatusest ja privaatsusest nagu neid väljendab Eesti Vabariigi põhiseadus ning nagu on neid põhimõtteid digitehnoloogiat silmas pidades tõlgendanud ja alates 2014. aastast korduvalt väljendanud ka Euroopa Kohus. [1]

Sideandmete üldiseks säilitamiseks kohustavad paragrahvid on seaduses juba pea 14 aastat, kuigi nende aluseks olnud direktiiv on Euroopa Kohtu poolt põhiõigustega vastuolus olevaks tunnistatud ja tühistatud. [2] Eesti kirjutas paragrahvid 111¹ jj elektroonilise side seadusse *kaks kuud* pärast direktiivi kehtima hakkamist 15. septembril 2007, kuid Euroopa tänapäevasele isikuandmete kaitse kontseptsioonile pole me suutnud järele jõuda juba 7 aastat, st alates direktiivi tühistamisest 8. aprillil 2014.

Sellega on Eesti ilmses vastuolus oma digivaldkonna innovaatori kuvandiga.

Soovime juba *14 aastat* tagasi kehtestatud ja *7 aastat* tagasi õigustühiseks tunnistatud sätete eemaldamist elektroonilise side seadusest esimesel võimalusel:

1) Soovime, et tühistataks elektroonilise side seaduse 111¹, 112 jt paragrahvidega elektroonilise sideteenuse osutajatele kohustuslikuks tehtud *kõigi netikasutajate sideseansside metaandmete üldine ja valimatu kogumine ning säilitamine*, et viia seadus kooskõlla Euroopa Kohtu otsuste ja laiemalt digikeskkonna kodanikuõiguste põhimõtetega;

2) Soovime, et tagataks tõhus kontroll sideseansside metaandmete kogumise ja säilitamise üle nagu on soovitanud Eesti Vabariigi õiguskantsler oma analüüsis 2019. aasta septembrist [3], täiendades paragrahvis 112¹ ette nähtut kohustusega *teavitada õiguste riivest andmete kogumisest puudutatuid* kui ka tehes kohustuslikuks *pidada arvet ning avalikustada statistikat kogutud ja säilitatud andmete ning tehtud päringute kohta* sarnaselt statistikaga, mida on kohustatud igal aastal jälitustegevuse kohta avaldama kohtud ja prokuratuur [4];

3) Soovime, et tagataks *täielik läbipaistvus kogutavate andmete kohta andmesideprotokollide ja andmeväljade täpsete tehniliste kirjelduste tasemel*.

Euroopa Kohtu otsused on kõigile liikmesriikidele kohustuslikud ja neis on selgelt välja toodud, et sideseansside metaandmeid tohib koguda ja säilitada piiratud ulatuses vaid raskete kuritegude uurimisel, avalikku julgeolekut ähvardavate tõsiste ohtude ärahoidmise eesmärgil ning konkreetsete kahtlustuste korral. Vaieldamatuks põhimõtteks on, et õigusnormid, mis panevad elektroonilise side teenuste osutajatele kohustuse koguda ja teha julgeoleku- ja luureteenistustele üldise ja vahet tegemata edastamise teel kättesaadavaks liiklus- ja asukohaandmeid, väljuvad selle piiridest, mis on tingimata vajalik, ja neid ei saa pidada demokraatlikus ühiskonnas põhjendatuks. [5]

Kuigi sideseansside metaandmete säilitamise kehtestamise ajal võis ehk käibida digivaldkonnas privaatsust jt digiõigusi ignoreeriv retoorika, siis pärast Euroopa Liidu andmekaitse üldmäärust on kõiki netikasutajaid juriidilises mõttes kuriteos kahtlustatavatega võrdsustav paragrahv äärmiselt ebasoovitav anakronism [6], kahjustades majanduskeskkonda iseäranis IT-ettevõtete jaoks kui ka Eesti mainet e-riigina üldiselt.

Digivaldkonna põhiõigustega vastuolus olevad paragrahvid tuleks viivitamatult tühistada, sj vältida täiendavat eemaldumist tänapäevastest digiõiguste standarditest nagu 301 SE punkt 148, millega soovitakse tunnistada kehtetuks seninegi järelevalve metaandmete säilitamise üle paragrahvis 112¹ asja sisu pea peale pöörava põhjendusega, et kuna Euroopa Kohus on metaandmete säilitamise direktiivi kui põhiõigustega vastuolus oleva tühistanud, siis on kadunud ka põhjus seda puudutava statistika kogumiseks ja avaldamiseks. [7]

Kui Tarbijakaitse ja Tehnilise Järelevalve Ametile esitatavaid andmeid ei ole andmete säilitamise direktiivi tühistamise tõttu enam põhjust edastada Euroopa Komisjonile, siis seda enam ei tohiks loobuda järelevalvest põhiõigustega vastuolus oleva metaandmete kogumise üle, vaid need tuleks edastada mõnele teisele järelevalvet teostavale sõltumatule haldusasutusele. Oleme seisukohal, et *järelevalve kaotamine pole mõeldav olukorras, kus on Euroopa Kohtu ja eri sõltumatute õigusekspertide hinnangul tegemist põhiõigustega vastuolus olevate sätetega* (vt punkt 2 siinsamas ülal).

Sideseansside metaandmete üldise ja valimatu säilitamise kaotamise eest on aastate jooksul sõna võtnud nii Inimõiguste Keskus, advokatuuri esindajad Carri Ginter, Kätlin Sehver, Euroopa Kohtu endine kohtunik Uno Lõhmus, vandeadvokaat Karmen Turk ja digiõiguste organisatsioonide esindajad. [8]

MTÜ Internet Society Estonia  
(Chapter of Internet Society)

https://www.isoc.ee/

[1] https://curia.europa.eu/jcms/upload/docs/application/pdf/2020-10/cp200123en.pdf ja https://epl.delfi.ee/artikkel/91718213/karmen-turk-andmete-sailitamimskohustus-ja-anonuumsete-konekaartide-keelamine-eeldab-et-meie-enda-seadused-on-oigusparased  
[2] https://eur-lex.europa.eu/legal-content/ET/TXT/?uri=CELEX:32006L0024  
[3] https://www.oiguskantsler.ee/sites/default/files/field_document2/Elektroonilise%20side%20seaduse%20%C2%A7%201111%20l%C3%B5igetes%202%20ja%203%20nimetatud%20andmete%20t%C3%B6%C3%B6tlemine.pdf  
[4] https://www.riigiteataja.ee/akt/120052016005?leiaKehtiv#para126b15 ja https://www.kriminaalpoliitika.ee/kuritegevuse-statistika/jalitustegevus.html ja https://aastaraamat.prokuratuur.ee/prokuratuuri-aastaraamat-2020/jalitustegevus-numbrites  
[5] https://curia.europa.eu/juris/document/document.jsf?docid=238381&doclang=ET  
[6] https://leht.postimees.ee/7155047/mart-poder-nuhkimishaav-sonavabaduse-sudames  
[7] https://www.riigikogu.ee/tegevus/eelnoud/eelnou/43b3dabf-bbdd-4191-920e-8b58de783b01/Elektroonilise%20side%20seaduse,%20ehitusseadustiku%20ja%20riigil%C3%B5ivuseaduse%20muutmise%20seadus  
[8] https://majandus24.postimees.ee/2764912/andmete-sailitamisest-ja-nende-enam-mitte-sailitamisest ja https://epl.delfi.ee/artikkel/80207790/advokaadid-kas-teadsite-et-eesti-riigiasutused-koguvad-ja-kasutavad-inimoigusi-rikkudes-suurt-osa-teie-elektroonilise-side-andmeid ja https://humanrights.ee/2017/11/kari-kasper-sideandmete-sailitamisest/ ja https://www.err.ee/1608127735/euroopa-kohus-lubab-sideandmeid-suutoenditena-kasutada-ainult-erijuhul ja https://www.err.ee/1608129820/uno-lohmus-kaua-tuleb-oodata-oiguse-kooskolla-viimist-pohioiguste-nouetega  
